<rss version="2.0" xmlns:atom="http://www.w3.org/2005/Atom"><channel><title>Posts on Elisa Teneggi</title><link>https://elisateneggi.github.io/posts/</link><description>Recent content in Posts on Elisa Teneggi</description><generator>Hugo -- gohugo.io</generator><copyright>&lt;a href=&#34;https://creativecommons.org/licenses/by-nc/4.0/&#34; target=&#34;_blank&#34; rel=&#34;noopener&#34;&gt;CC BY-NC 4.0&lt;/a&gt;</copyright><lastBuildDate>Wed, 11 Sep 2019 00:00:00 +0000</lastBuildDate><atom:link href="https://elisateneggi.github.io/posts/index.xml" rel="self" type="application/rss+xml"/><item><title>Un&#39;estate Al Baltico</title><link>https://elisateneggi.github.io/posts/2019/09/unestate-al-baltico/</link><pubDate>Wed, 11 Sep 2019 00:00:00 +0000</pubDate><guid>https://elisateneggi.github.io/posts/2019/09/unestate-al-baltico/</guid><description>Ci sono mille e uno motivi per viaggiare da soli. Il primo è mangiare quello che ti pare quando ti pare. Il secondo è concedersi una settimana, ad agosto, sul mare. Quello Baltico. E non vagheggiando tra le prime propaggini della Svezia, o infiltrandosi in luoghi proibiti ed esotici come le Repubbliche ex-sovietiche che dalle sue acque prendono il nome. Perché questa sottosezione dell’Oceano Atlantico tocca inaspettatamente anche l’estremo Nord della Germania.</description><content type="html"><![CDATA[<p>Ci sono mille e uno motivi per <strong>viaggiare da soli</strong>. Il primo è mangiare quello che ti pare quando ti pare. Il secondo è concedersi una settimana, ad agosto, sul mare. Quello <strong>Baltico</strong>. E non vagheggiando tra le prime propaggini della Svezia, o infiltrandosi in luoghi proibiti ed esotici come le Repubbliche ex-sovietiche che dalle sue acque prendono il nome. Perché questa sottosezione dell’Oceano Atlantico tocca inaspettatamente anche l’estremo Nord della Germania. E in otto giorni passati lassù se ne vedono, di meraviglie.
Si può ad esempio iniziare da <strong>Amburgo</strong>, ex-città anseatica, ancora oggi città-stato indipendente tra gli Stati federali della Bassa Sassonia e dello Schleswig-Holstein, secondo agglomerato urbano della nazione per numero di abitanti. Soluzione per di più comoda e invitante, visto che l’aeroporto è servito dalle principali low cost europee per prezzi da far invidia a un viaggio in Montenegro.</p>

<p>Amburgo è una città a dir poco <strong>schizofrenica</strong>. È dotata di una delle pinacoteche più affascinanti e meglio organizzate in cui mi sia imbattuta negli ultimi tempi, la <strong>Kunsthalle</strong>: dedicatele un’ampia mattinata per perdervi nella contemplazione dei maestri del Quattrocento europeo, o per esaltarvi davanti alla natura pensante di Caspar David Friedrich. La sua <strong>Rathausplatz</strong> (piazza del municipio) è ricalcata sul modello della veneziana San Marco. Insomma, questa moderna quasi-metropoli sprizza vita da tutti i pori, che sia nelle forme di un’adunata pomeridiana dei giovani ambientalisti di Fridays for Future o del magma di turisti e locali che si disperde per le vie del centro. Si mangia tedesco, internazionale, per tutti i gusti e le tasche. E le guide turistiche vi propongono una lista discretamente nutrita di siti di interesse storico-culturale da visitare.</p>

<p>C’è però, appunto, in Amburgo, qualcosa che stona. Tristemente segnata da una lunga storia di invasioni, incendi, distruzioni - non da ultimo il devastante bombardamento del 1943, durante la Seconda Guerra Mondiale -, la città è stata rimessa insieme più volte come in un <strong>cattivo collage</strong>, portando esteticamente discutibili falsi antichi a convivere con moderne desolazioni urbane. A questa regola si sottrae solo la zona del porto sul fiume Elba (secondo scalo più grande d’Europa e primo in Germania), dove un’intelligente pianificazione urbana ha saputo sposare i mattoni rossi delle vecchie fabbriche e magazzini con l’eterea e longilinea <strong>Elbephilarmonie</strong>, sede di prestigiosi concerti e punto panoramico sui quartieri di Hafen City e Speicherstadt.</p>

<p>Le zone meno centrali contribuiscono invece a completare quella visione di “due Amburgo” di cui parlavo prima: se passeggiate dal quartiere trendy e residenziale di <strong>Altona</strong> fino alla città vecchia, noterete infatti che i marciapiedi sono affollati di abitanti locali sciatti, mediamente maleodoranti, e potenzialmente alticci a qualunque ora del giorno. Residui di controcultura o chi non l’hai mai davvero abbracciata, senzatetto ufficiali, sogghignanti Mr. Hyde. Questi i volti che si sorpassano tra <strong>St. Pauli</strong> e <strong>Reeperbahn</strong> - che, per inciso, altro non sono che i distretti del vero sballo notturno, quello scandito a ritmo di pole dance e cinema erotico che fa tanto <em>peepshow</em> da cattivi bravi ragazzi americani.</p>

<p><strong>John Lennon</strong> sembra dunque nel giusto dichiarando che, suppergiù, “sarò anche cresciuto a Liverpool, ma Amburgo ha fatto di me un uomo”: questa città non sembra certo votata a formare donne, o almeno, questa è stata la mia impressione. Il senso di insicurezza che mi dava camminarci, appena fuori dalle vie principali, mi rimaneva addosso come marmellata su un coltello.</p>

<p>La seconda tappa del viaggio potrebbe poi prevedere <strong>Lubecca</strong>, facilmente raggiungibile con i supertreni della compagnia di bandiera tedesca, la <strong>Deutsche Bahn</strong>, sempre puntuali e incredibilmente silenziosi. Lubecca è piccola e graziosa, famosa per le chiese in mattoni rossi a vista di stile gotico e per aver dato i natali a <strong>Thomas ed Heinrich Mann</strong>. Una bella casa museo vi metterà a parte delle vite letterarie e personali dei due geniali fratelli, facendovi scoprire inediti, e divertenti, legami con l’Italia. Lubecca è, però, culla anche di un altro marchio di fabbrica tedesco: il <strong>marzapane</strong>. Gli storici produttori Niederegger hanno messo su una confetteria-bijoux che vi farà venire l’acquolina in bocca, tentandovi con torte e pasticcini di ogni sorta di ripieno e copertura. Se chiedete alla taglia dei miei pantaloni, ne vale la pena.</p>

<p>Ma è solo spostandosi ancora più a Nord, ancora più verso la costa, che si iniziano a incontrare le vere mete della nostra vacanza (volevamo andare al mare, ricordate?), quando scopriamo di trovarci in una regione pianeggiante, di fruscianti campi di grano e specchi d’acqua placidi, recintati da bassi canneti. Siamo nel <strong>Mecklenburg-Vorpommern</strong>, e se a <strong>Schwerin</strong>, capitale dello Stato federale, si può passare il tempo visitando il meraviglioso castello, residenza storica dei regnanti di Prussia - sulla via per ottenere il riconoscimento come patrimonio dell’Unesco - o correndo in bicicletta attorno ai 33 chilometri di perimetro dei due laghi che costeggiano la città, a <strong>Wismar</strong> si arriva, ufficialmente, sull’agognato Baltico. Il porto ha il salino del mare aperto, e i <em>food truck</em> sono piccole barche che vendono panini e ogni sorta di pescato arrostito di fresco. Non solo: il centro storico è tanto “tipicamente” tedesco e romanticheggiante da essere diventato Patrimonio dell’Umanità, dopo che già <strong>Friedrich Murnau</strong> lo aveva scelto come set di alcune scene di <em>Nosferatu</em>, primo capolavoro del cinema sui vampiri.</p>

<p>E infine, l’agognata meta: <strong>Stralsund</strong>, cittadina portuale sulla penisola di Rueggen, e <strong>Binz</strong>, stabilimento balneare tra i più in voga che affaccia sul Baltico. Nella prima potrete sia divertirvi visitando l’Ozeaneum, acquario preparatissimo in materia di cetacei e mirabilia degli abissi, che venire risucchiati da un concerto in riva al mare e ritrovarvi a bere inaspettati litri di <strong>Stoertebeker</strong>, marca di localissima, incredibile birra. Nella seconda, capirete che cosa distorta di vivere il mare è la Riviera romagnola: vi accoglieranno spiagge chilometriche quasi completamente libere, e carrettini dei gelati autorizzati che annunciano il loro arrivo con un gentile suono di campanella; famiglie in libera uscita, Currywurst divorati tra i granelli di sabbia, venti gradi fuori e loro, i tedeschi, questi esseri mitologici, che si tuffano temerari, candidi come il burro, tra le braccia del grande e potente Nord.</p>

<p>La Germania, insomma, è il Paese che non ti saresti aspettato. Dopo tanti meme e stereotipi sui nostri vicini lontani, lasciarsi sommergere dalla <strong>gentile potenza</strong> di questi luoghi defilati dalle consuete rotte turistiche può essere un piacevole cambio di routine per l’estate ventura. Mi sento comunque in dovere di avvertirvi: chi tocca con mano l’anima della Germania, quella vera, difficilmente riesce a staccarsene.</p>

<hr />

<p>Pubblicato su <a href="ilviziodellesistenza.it" target="_blank">Il vizio dell&rsquo;esistenza</a></p>
]]></content></item><item><title>The Passenger</title><link>https://elisateneggi.github.io/posts/2019/07/the-passenger/</link><pubDate>Sat, 13 Jul 2019 00:00:00 +0000</pubDate><guid>https://elisateneggi.github.io/posts/2019/07/the-passenger/</guid><description>###“La Norvegia va visitata almeno una volta nella vita. Il segreto del suo fascino è molto semplice: è uno dei paesi più belli del mondo.”
Questa la frase di presentazione dell’ultima edizione della Lonely Planet dedicata alla Norvegia, affermazione con la quale sarebbe difficoltoso dissentire. Smilzo gigante scandinavo rinomato per il salmone e per i fiordi, la Norvegia è cara; però è pop, e il desiderio di concedersi una vacanza estiva “alternativa” tra la sua fresca, lussureggiante natura monta nelle menti del Sud del mondo.</description><content type="html"><![CDATA[<blockquote>
<p>###“La Norvegia va visitata almeno una volta nella vita. Il segreto del suo fascino è molto semplice: è uno dei paesi più belli del mondo.”</p>
</blockquote>

<p>Questa la frase di presentazione dell’ultima edizione della <strong>Lonely Planet</strong> dedicata alla <strong>Norvegia</strong>, affermazione con la quale sarebbe difficoltoso dissentire. Smilzo gigante scandinavo rinomato per il salmone e per i fiordi, la Norvegia è cara; però è <strong>pop</strong>, e il desiderio di concedersi una vacanza estiva “alternativa” tra la sua fresca, lussureggiante natura monta nelle menti del Sud del mondo. Ultima meraviglia del vecchio Occidente, questo Stato sembra attrarre anche per la qualità della vita dei suoi cittadini, i quali figurano da decenni in cima a tutte le classifiche che contano: parità dei sessi, PIL pro capite, debito pubblico, benessere, efficienza dei sistemi scolastico e sanitario, produzione di energia da fonti rinnovabili, turismo in costante ascesa. Le statistiche riportano che la Norvegia è un paese felice, osservato dal resto del mondo come uno strano mirabilia custodito sotto una campana di vetro, barriera che i tipi di Iperborea, nelle vesti della collana <em>The Passenger</em>, vogliono fracassare.</p>

<p><em>The Passenger</em> è infatti una serie sui generis. Accattivante copertina rigida, colori suadenti per grafiche e copertine, magistrali immagini degli affiliati all’agenzia italiana <strong>Prospekt Photography</strong>, taglio ironico e conversativo. Queste le caratteristiche del libro-magazine di <strong>Iperborea</strong>, nato per celebrare il racconto della contemporaneità e l’inesausta curiosità di coloro che viaggiano non per distrazione, ma per indole. Ogni capitolo, occupato da un <em>long read</em> che varia dall’inchiesta al saggio passando per il reportage, ha allora il compito di presentare un aspetto nascosto della destinazione in questione, fornendo ai lettori un controcanto alla perfezione commerciale delle guide di viaggio “pure”. <em>The Passenger</em>, insomma, riunisce le migliori riflessioni delle migliori voci sul tema per confessare luci e ombre di tutti i posti che avreste sempre sognato di visitare. La collana comprende, ad oggi, le seguenti destinazioni: Islanda, Olanda, Giappone, Portogallo, Grecia, Norvegia, mentre il volume su Berlino è in uscita il settembre prossimo.</p>

<p>Perché vale dunque la pena di scoprire che cosa succede negli allevamenti intensivi di salmone, o chiedersi dove vada a finire il petrolio che viene estratto dal più ricco bacino d’Europa, mentre si viene cullati da un sottofondo di storia e mitologia narrato con le parole delle band <em>black metal</em>? Che relazione intercorre tra il bunad, costume tradizionale norvegese, e la lingua – o meglio, le lingue – ufficiali del Paese? Perché una consistente comunità portoghese è emigrata al Nord per dedicarsi alla pesca e lavorazione del baccalà? E soprattutto: che cosa vuol dire essere una femminista nel luogo più paritario del mondo?</p>

<p>Ammetto di non avere avuto il tempo, o la forza, di annotarmi queste domande qualche anno fa, quando mi accomodai sul sedile di un aereo e volai verso due settimane di rinfrescante estate scandinava. Non me le feci nemmeno dopo esser stata seduta su un’auto fino a Capo Nord, né dopo essermi nutrita a carne di renna. Di certo non dopo essermi trovata assalita da cascate a ogni curva della strada, né dopo aver visto il mio mezzo di trasporto inabissarsi come se nulla fosse in una galleria sotto il livello del mare. Per non parlare di quando ho visitato il modernissimo quartiere di Oslo in cui si trova il teatro dell’opera, quando mi sono persa nel <strong>Museo Munch</strong>, o di quando ho lasciato un cerino votivo ai piedi della statua di Henrik Ibsen nel centro della capitale.</p>

<p>In quei giorni pensavo che avrei voluto poter chiamare “mia” una di quelle casette rosse che dividono la linea della costa da quella delle acque e che stanno tanto bene in cartoline (tra parentesi, il loro nome è <em>hygge</em>), e che era piuttosto bizzarro rincasare dopo cena, alle 22, camminando nella luce delle cinque di pomeriggio. Mi perdevo a salutare ogni divinità che spuntasse da dietro un albero, o un arbusto, e rimanevo piacevolmente stupita ogni volta che eravamo costretti a pagare il biglietto dell’autobus con la <strong>carta di credito</strong> (i norvegesi portano ancora in tasca qualche corona in forma di monetina, ma sembrano restii a dimostrare di possedere ancora soldi fisici, all’occorrenza non rintracciabili dal fisco).</p>

<p>Vagabondare in Norvegia è <strong>intenso e meraviglioso</strong>. È un’esperienza che ha il potere di scompaginare gli strati più profondi dell’anima umana, e che introduce alla inconsueta accoglienza della culla di ghiaccio che protegge il Paese per buona parte dell’anno. Vi si respira un’aria antica, primigenia, che sa un po’ di plancton, e si impara che quello di impazzire alle prime avvisaglie di un temporale è un vizio tutto mediterraneo.</p>

<p>Paradossalmente, dunque, consiglierei la lettura delle “guide” de <em>The Passenger</em> solo dopo aver visitato il luogo in questione, e non preventivamente, così da lasciarsi cantare dal vento il cuore profondo di questo peculiare mondo di gelo perenne. E per potersi stupire nello scoprire che essere norvegese non ti fa automaticamente crescere alto, biondo, diafano, e con gli occhi azzurri. Ma questa è un’altra storia, che vi verrà narrata, a fianco di altri motivi di gioia e di dolore, tra le pagine di <em>The Passenger – Norvegia</em>, succulento concentrato di essenze umane che mai troverete indicato tra i ristoranti consigliati dalle guide tradizionali. Valore che, però, si può comprendere solo dopo aver cercato conforto in una Lonely Planet, o qualsiasi altra edizione di guida <em>on the road</em>, di cui vi invito perciò a equipaggiarvi. La <strong>gentile straordinarietà</strong> del reale nudo e crudo ha bisogno dei suoi tempi di sedimentazione.</p>

<hr />

<p>Pubblicato su <a href="ilviziodellesistenza.it" target="_blank">Il vizio dell&rsquo;esistenza</a></p>
]]></content></item><item><title>Distanza Ravvicinata</title><link>https://elisateneggi.github.io/posts/2019/06/distanza-ravvicinata/</link><pubDate>Mon, 24 Jun 2019 00:00:00 +0000</pubDate><guid>https://elisateneggi.github.io/posts/2019/06/distanza-ravvicinata/</guid><description>Non fatevi ingannare dal taglio canuto da signora per bene, o dagli occhiali tondi e spessi che siedono su un viso benevolo: Annie Proulx non le manda a dire, e la sua biografia sembra testimoniarlo. Famiglia di origini canadesi, nata nel Connecticut, cresciuta nel New England, laureata in Storia nel Maine, riconosciuta scrittrice di manuali tuttofare nel Vermont, e cittadina, per qualche anno, del Wyoming. La fama letteraria la raggiunge più che cinquantenne, quando decide di iniziare a mettere per iscritto tutti i ritratti di uomo e natura che aveva pazientemente registrato nel retro dei suoi occhiali furbetti.</description><content type="html"><![CDATA[<p>Non fatevi ingannare dal taglio canuto da signora per bene, o dagli occhiali tondi e spessi che siedono su un viso benevolo: <strong>Annie Proulx</strong> non le manda a dire, e la sua biografia sembra testimoniarlo. Famiglia di origini canadesi, nata nel Connecticut, cresciuta nel New England, laureata in Storia nel Maine, riconosciuta scrittrice di manuali tuttofare nel Vermont, e cittadina, per qualche anno, del <strong>Wyoming</strong>. La fama letteraria la raggiunge più che cinquantenne, quando decide di iniziare a mettere per iscritto tutti i ritratti di uomo e natura che aveva pazientemente registrato nel retro dei suoi occhiali furbetti. Da lì alla vittoria del <strong>Premio Pulitzer</strong> (con <em>Avviso ai naviganti</em>, tradotto in italiano nel 2018 per minimum fax) e all’immortale consacrazione in forma cinematografica di <em>Brokeback Mountain</em>, struggente <em>bromance</em> tra cowboy moderni, il passo è breve. Annie Proulx è, a tutti gli effetti, una celebrità. E allora perché nessuno, almeno in Italia, ne parla?</p>

<p>Forse è per lo sguardo compassionevole, ma sempre puntuale, che contraddistingue la sua narrativa, dove l’autrice appare impegnata a rendersi invisibile per permettere alla sua penna di registrare tutte le sensazioni, tutte le coordinate del mondo che si trova di fronte. Ed è proprio scegliendo di <strong>non comportarsi da protagonista della pagina</strong> che la Proulx riesce a insinuare le sue parole sottopelle: tanto i dialoghi quanto le descrizioni sembrano essere stati strappati di bocca agli abitanti del luogo, e il lettore si trova istantaneamente trasportato al cospetto delle sterminate distese erbose racchiuse nei recinti di un ranch, o dell’odore di focacce fresche e caffè appena tolto dal fuoco.</p>

<p>Questo, almeno, è quello che succede in <em>Distanza ravvicinata. Storie del Wyoming</em> (<em>Close Range</em>, 1999), il primo dei due volumi di racconti che l’autrice dedica alla terra dei cowboy per antonomasia, e che minimux fax ha appena pubblicato nella traduzione di Alessandra Sarchi. L’opera si compone di una serie di racconti, slegati, e di varia lunghezza; narrazioni laconiche, metafore radicate nella terra confezionate per cantare di amore, solitudine, e, visto che comunque si è in uno Stato selvaggio, di grandi bevute e qualche zozzeria.
Storia dopo storia, la Proulx mette insieme il manuale di un’<strong>“educazione americana”</strong> fatta di carne, che non risparmia niente al proprio studente: insulti, oscena vividezza, miseria, addolcibili solo dall’aria di tenerezza soffusa e lirismo stoico e sofferente che continua a contraddistinguere la grande narrativa americana.</p>

<p>Il Wyoming che ci viene presentato assume così le forme di uno <strong>Stato-provincia</strong>, rettangolo intagliato nella carta geografica e impregnato di un passato radicale, inestirpabile, dove prima o poi, se ci si muove troppo, si va a sbattere. Un mondo che ricorda la Sicilia del miglior <strong>Verga</strong>, così terrena eppure così legata a Dio, tanto da inserirlo un po’ posticciamente prima della Costituzione nella lista delle autorità a cui dovere obbedienza. Una divinità intrinsecamente “rurale”, che assume i tratti a volte del Fato pagano, autorità di ferro a cui niente e nessuno si può sottrarre, a volte della grande Madre Natura, che culla i suoi figli fino a strozzarli in una morsa di gelosia e sciami di cavallette estivi. C’è ben poco di cristiano, nel Wyoming che impariamo a conoscere, microcosmo a sé stante stretto in un temporalità ciclica, i cui unici confini solo il cielo, e il suolo sotto i piedi. Una prigione, una casa del diavolo, dove ogni tentativo di emancipazione del singolo finisce nella disillusione, e dunque ci si cerca di divertire come meglio si può.</p>

<p>Si potrebbe dire che nulla sia distante, nel Wyoming della Proulx, eppure che niente sia vicino. Gli sguardi si muovono frenetici in questo spazio compresso, preda di un frustrato desiderio di escapismo, cercando di proiettarsi verso un orizzonte ieratico, e irraggiungibile, sotto al quale può capitare qualsiasi cosa. Può avvenire, per esempio, che un trattore si riveli il principe azzurro di una ragazza confinata nel ranch di famiglia, o che uno scricciolo afflitto da complessi di inferiorità trovi la sua ragione di vita nel domare tori per soldi. Ci possono essere tempeste di neve tanto forti da occultare il mondo, e giovani tarchiatelle che agli occhi dei pretendenti locali appaiono come confetti. Vi possono fiorire storie d’amore lunghe una vita, ma destinate a durare solo una transumanza.
Il tutto tenuto magistralmente insieme dalla <strong>presenza inconspicua</strong> dell’autrice. Sembra quasi di poterla intravedere laggiù, a bordo scena, a zufolare placidamente, godendosi lo spettacolo di un’umanità condannata che non ha mai abbandonato l’idea della vita. Allora raggiungetela, e non dimenticate il binocolo: per godervi appieno la grandezza di questo affresco dolcissimo e impietoso serve, davvero, una <em>Distanza ravvicinata</em>.</p>

<hr />

<p>Pubblicato su <a href="ilviziodellesistenza.it" target="_blank">Il vizio dell&rsquo;esistenza</a></p>
]]></content></item><item><title>Macchine Come Me</title><link>https://elisateneggi.github.io/posts/1/01/macchine-come-me/</link><pubDate>Mon, 01 Jan 0001 00:00:00 +0000</pubDate><guid>https://elisateneggi.github.io/posts/1/01/macchine-come-me/</guid><description>Il 1982 è un anno speciale per Ian McEwan: l’anno in cui scoppiò il conflitto delle Falkland tra Regno Unito e Argentina; l’anno in cui Blade Runner (Ridley Scott) scosse gli schermi cinematografici di tutto il mondo; ma soprattutto l’anno in cui, fittiziamente, Charlie Friend – disoccupato di fatto, sedicente giocatore d’azzardo in borsa – scopre, nei sobborghi di Londra, di essere innamorato della sua vicina Miranda, brillante studentessa di Storia.</description><content type="html"><![CDATA[<p>Il <strong>1982</strong> è un anno speciale per <strong>Ian McEwan</strong>: l’anno in cui scoppiò il conflitto delle Falkland tra Regno Unito e Argentina; l’anno in cui <strong><em>Blade Runner</em></strong> (Ridley Scott) scosse gli schermi cinematografici di tutto il mondo; ma soprattutto l’anno in cui, fittiziamente, Charlie Friend – disoccupato di fatto, sedicente giocatore d’azzardo in borsa – scopre, nei sobborghi di Londra, di essere innamorato della sua vicina Miranda, brillante studentessa di Storia. In questo 1982 fittizio i Replicanti immaginati dall’autore culto di fantascienza <strong>Philip K. Dick</strong> esistono davvero, si chiamano tutti o Adamo o Eva e possono essere comprati e usati come compagni nella vita di tutti i giorni. È l’anno in cui Alan Turing è sopravvissuto alla caccia alle streghe puritana del secolo scorso, e sta proficuamente portando avanti le sue ricerche sul machine learning e sull’intelligenza artificiale.</p>

<p>Questo lo scenario su cui si apre l’ultimo romanzo dello scrittore inglese, <strong><em>Macchine come me</em></strong> (sottotitolo: <em>E persone come te</em>), edito in Italia per i <em>Supercoralli Einaudi</em>. Narrata in prima persona dal protagonista, l’opera tocca temi cari e tipici alla scrittura di McEwan come l’amore, il desiderio, la paura, e, soprattutto, il significato dell’essere “umani” in un tempo sempre più governato dall’interconnessione indiretta delle macchine. Domande già sentite a cui l’autore cerca però, con il suo consueto afflato umanistico, di dare una risposta ragionata e personale, costruendo una vicenda che sappia essere esemplare della sua posizione in merito.</p>

<p>Voce interiore moderna per quanto non modernista, Charlie è <strong>l’uomo medio</strong> del suo – ovvero del nostro – tempo: vive alla giornata, rifiuta di occupare una posizione istituzionalizzata all’interno della società, cerca nell’amore per Miranda una via di fuga alla maledizione dell’Ego. Segue la politica e i movimenti delle masse con sguardo annoiato, desiderando solo potersi stabilire economicamente in modo da disconnettersi definitivamente dal mondo esteriore. I suoi pensieri viaggiano sull’onda del sentito dire o del senso comune più spiccio. Charlie decide un giorno, quasi per noia, di comprarsi un Adamo, il quale, ben presto, saprà metterlo di fronte a tutte le contraddizioni e le debolezze del genere umano, specie dotata di intelligenza razionale ma incapace di seguirla nella vita di tutti i giorni.</p>

<p>La mente perfetta di una macchina non può infatti tollerare, o forse non riesce a comprendere, tutti i <strong>difetti di programmazione</strong> delle “vere” persone, quelle che dichiarano amore eterno per poi tradire il partner, quelle che pretendono giustizia e la vogliono esercitare ad libitum; o quelle che vogliono creare nuova vita solo per poterne essere in controllo. I replicanti di McEwan sono un concentrato di Super-Io, e gli umani se ne sentono minacciati solo nella misura in cui si sentono a loro inferiori.</p>

<p>McEwan mette così amichevolmente alla berlina se stesso e i suoi lettori, coinvolgendoli in un <strong>gioco di specchi</strong> in cui ognuno saprà rispecchiarsi sia in Charlie che in Adam, demistificando alcuni a priori che troppo spesso conducono ad alcune affermazioni generaliste su entrambe le parti in causa. Un messaggio chiaro, quello dello scrittore, che prende il suo pubblico per mano e lo conduce attraverso la narrazione passo dopo passo, a costo persino di risultare ovvio, banale, ripetitivo.</p>

<p>Perché un po’ ovvio, banale e ripetitivo questo romanzo è. Come un esperimento di <strong>ridondanza letteraria</strong>, <em>Macchine come me</em> – proprio come il suo protagonista Charlie – funziona solo affidandosi ad argomenti già proposti e posizioni più volte prese, mettendo insieme un caleidoscopico rito di comprensione per differenza tra il “noi” e il mistero insondabile e affascinante del “loro”. Il risultato è un fiacco riassunto della presente situazione socio-tecnico-ideologico-politica (si parla pure della Brexit) con l’aggiunta di una vaga vena di semplicistico paternalismo. Il sogno personale di McEwan manca d’incisività, e la critica che si propone di portare avanti rimane sciapa, confinata nella mente del suo creatore.</p>

<p>Se dunque, come lo stesso Turing afferma nel corso del libro, “si potrebbero raccontare simili storie di macchine tristi”, rimane oscura la motivazione dietro a questo <strong>ouroboros narrativo</strong>: così come tutti i replicanti sono uguali e cristallini, così McEwan sembra aver fatto della sua scrittura un fatto di composizione meccanica. Che è proprio ciò che per tutto il corso di <em>Macchine come me</em> ci è stato identificato come non-umano.</p>

<hr />

<p>Pubblicato su <a href="ilviziodellesistenza.it" target="_blank">Il vizio dell&rsquo;esistenza</a></p>
]]></content></item></channel></rss>